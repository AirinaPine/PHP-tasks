Naktį pasnigo, miškas nubalo. Nendrės, juosiančios ežerėlį, buvo tarytum paslaptingi hieroglifai, kaligrafo įrėžti į tylą, neperskaitomi, todėl nebylūs. Tik du didžiuliai krankliai vartėsi, žaidė ore vis sugrumėdami toli girdimais balsais. Miškas stovėjo tarytum rikiuotė baltų ir juodų pėstininkų. Ežero vanduo buvo juodas ir slėpė bedugnę. Lygaus paviršiaus nežeidė net menkiausias vėjelis, tik tamsiajame veidrody atsispindėjo pakibęs (tiesiai pačiame paveikslo viduryje) plaštakos formos debesis.

Danius sėdėjo ant tvirto, nors seniai sukalto lieptelio meškeriotojo vietoje – to pensiono prižiūrėtojai taip puikiai rūpinosi viskuo: aplinka, tyla, suoleliais, takais. Danius sėdėjo ir juto, kad, nepaisant šalčio, lėtai besismelkiančio į nugarą ir sėdmenis, nepaisant nevisiškai žieminių batų, jo sąmonė pradeda žvelgti giliau, suprasti daugiau. Apie paukščius, apie debesį ir apie patį save. Varnai vartėsi danguje, o jų broliai dvyniai nardė ežero veidrody, skrydžio stygomis pjaustydami atsispindinčią dangaus plaštaką.